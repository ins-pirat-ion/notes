Zápisky z plavby West Palm Beach => Bahamy na přelomu let 2015/2016
===================================================================

27.12. večer
------------

Předodletový dýchánek u Jaromíra se Zuzkou. Je třeba ještě na poslední chvíli vyrobit českou vlajku, s Aničkou přislíbíme se úkolu zhostit. Za Sašovy i mé supervize Anička vyrobí vlajku v rekordním čase. Žehlení, fénování. Superkrátký šlofík.

28.12.
------

Zuzka s tátou nás vezou do Vídně. Lety z Vídně do Berlína, z Berlína do Chicaga hladké, překvapivě hodně jídla. V Chicagu vánice, u muzea 4cm. Přílet lehce opožděn, máme strach, aby nás nezdrželi imigrační úředníci a nepropadla letenka do Miami. Překvapivě dobrá organizace, jsme dobře po letišti navigováni, express přístup, administrativa hladká. Máme nakonec rezervu, neb i následný let má zpoždění. Jenže ono akorátní zpoždění se s jedné hodiny prodlouží postupně na 14, přičemž informovanost kolísá mezi mizernou (zpoždění se salámovou metodou po půlhodinách posouvá), nulovou (na tabuli svítí odlet v minulém čase, dle zaměstnanců AA máme být v klidu, bude updatováno) až zápornou (náš let z tabule úplne mizí, dle zaměstnanců AA máme být opět v klidu, letadlo snad poletí a objeví se, hlídejte si tabuli každých 10 minut, my stejně víc informací nemáme, není kam eskalovat, nezabírá ani asertivní výstup spidermanky). Buritos dobré, pivo taky, ovšem za 10 USD. 

29.12.
------

V Miami už se pěkně potíme. Systém vlaků a autobusů přehledný a cenově OK. Ve vlaku se chlubím českou vlajkou, po chvíli obdivování pozornější zjišťují, že na ní něco nehraje - červený klín, modrý pruh ;). Bloudíme u Lake Park Marina místo Phil Foster Parku, Larry s Jirkou nás vyzvedávají autem. Nadužíváme neuvěřitelné bezbřehé ochoty a pohostinnosti Honzy Rokyty - půjčené auto, rybářské vybavení, 2 večeře, cenné informace, chlaďák, pečivo... Skvělá žena a děti.

30.12.
------

2 dny pokračujeme v přípravě lodi na vyplutí, nákupech... zdá se to nekonečné. Vedle nás přistává Emily E s kapitánem Travisem a jednomužnou posádkou na zkušené - Denverem. Američtí kluci jsou vřelí a rychle se seznamujeme a spřádáme plány společně, plavba ve dvou lodích bude bezpečnějsí a veselejší.
